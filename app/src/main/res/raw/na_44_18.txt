 1 नंतर पौलाने अथेनै शहर सोडले व करिंथ शहरास गेला.
 2 करिथमध्ये पौल एका यहूदी मनुष्याला भेटला ज्याचे नाव अक्विल्ला असे होते.
 तो पंत येथील रहिवासी होता.
 आपली पत्नी प्रिस्किल्ला हिच्यासह नुकताच तो इटलीहून आला होता.
 कारण सर्व यहूदी लोकांनी रोम शहर सोडून गेले पाहिजे असा हुकूम क्लौद्ययाने काढला होता.
 पौल त्यांना (अक्विल्ला व प्रिस्किल्ला) भेटावयास गेला.
 3 पौलासारखेच ते तंबू बनविणारे होते.
 तो त्यांच्याबरोबर राहिला व त्यांच्याबरोबर काम करु लागला.
 4 प्रत्येक शब्बाथवारी पौल सभास्थानात यहूदी लोकांशी व ग्रीक लोकांशी बोलत असे (चर्चा करीत असे) आणि तो यहूदी व ग्रीक लोकांची मने वळविण्याचा प्रयत्न करीत असे.
 5 जेव्हा सीला व तीमथ्य हे मासेदोनियाहून परत आले, तेव्हा पौल उपदेश करण्यात आपला सर्व वेळ घालवू लागला.
 येशू हाच रिव्रस्त आहे अशी साक्ष देऊ लागला.
 6 परंतु यहूदी लोकांनी पौलाला विरोध केला.
 त्याला ते (यहूदी लोक) वाईट रीतीने बोलले.
 तेव्हा आपला विषेध दर्शविण्याकरिता पौलाने आपल्या अंगावरील कपडे झटकले.
 तो यहूदी लोकांना म्हणाला, “जर तुमचे तारण झाले नाही, तर तो तुमचा दोष असेल!
 तुमचे रक्त तुमच्याच माथी असो!
 मी जबाबदार नाही.
 येथून पुढे मी यहूदीतर लोकांकडेच जाईन.
” 7 पौल तेथून निघाला आणि सभास्थानाजवळ राहत असलेल्या तीत युस्त नावाच्या देवाच्या भक्ताच्या घरी गेला.
 8 त्या सभास्थानाचा क्रिस्प हा पुढारी होता.
 क्रिस्पने व त्याच्या घरातील सर्वांनी प्रभूवर विश्वास ठेवला.
 करिंथ येथील पुष्कळ लोकांनी पौलाचे बोलणे ऐकले आणि विश्वास ठेवला.
 करिंथ येथील पुष्कळ लोकांनी पौलाचे बोलणे ऐकले आणि विश्वास ठेवला आणि त्यांचा बाप्तिस्मा करण्यात आला.
 9 एके रात्री, प्रभु स्वप्नामध्ये पौलाशी बोलला, “घाबरु नको!
 बोलत राहा.
 शांत राहू नको!
 10 मी तुझ्याबरोबर आहे.
 कोणीही तुझ्यावर हल्ला करणार नाही व तुला इजा करणार नाही; कारण या शहरात माझे पुष्कळ लोक आहेत.
” 11 म्हणून पौल तेथे दीड वर्षे देवाचे वचन त्या लोकांना शिकवीत राहिला.
 12 जेव्हा गल्लियो अखया प्रांताचा राज्यपाल होता, त्यावेळेस काही यहूदी पौलविरुद्ध एकत्र आले आणि त्याला न्यायसभेपुढे उभे केले.
 13 यहूदी लोक म्हणाले, “हा मनुष्य अशा रीतीने लोकांना देवाची उपासना करायला शिकवीत आहे की, जे नियमशास्त्राच्या विरुद्ध आहे.
” 14 पौल काही बोलणार इतक्यात गल्लियो यहूदी लोकाना म्हणाला, “एखादा अपराध किंवा वाईट गोष्ट असती तर तुमचे म्हणणे ऐकून घेणे रास्त ठरले असते.
 15 परंतु ज्याअर्थी ही बाब शब्द, नावे व तुमच्या नियमशास्त्रातील प्रश्नांशी संबंधित आहे.
 त्याअर्थी तुम्हीच तुमची समस्या सोडवा.
 अशा गोष्टींबाबत न्याय करण्यास मी नकार देतो!
” 16 मग गल्लियोने त्यांना न्यायालयाबाहेर घालवून दिले.
 17 मग त्या सर्वांनी यहूदी सभास्थानाचा प्रमुख सोस्थनेस याला मारहाण केली, पण गल्लियोने त्याकडे लक्ष दिले नाही.
 18 पौल बंधुजनांबरोबर बरेच दिवस राहिला.
 नंतर तो निघाला, व सूरिया देशाला समुद्रमार्गे गेला.
 आणि त्याच्याबरोबर प्रिस्किल्ला व अक्विल्ला ही दोघे होती.
 पौलाने किंख्रिया येथे आपल्या डोक्याचे मुंडण केले.
 कारण त्याने नवस केला होता.
 19 मग ते इफिस येथे आले.
 पौलाने प्रिस्किल्ला व अक्विल्ला यांना तेथे सोडले.
 तो सभास्थानान गेला आणि यहूदी लोकांबरोबर वादविवाद केला.
 20 जेव्हा त्यांनी त्याला तेथे आणखी काही वेळ थांबण्यासाठी सांगितले, तेव्हा तो कबूल झाला नाही.
 21 परंतु जाता जाता तो म्हणाला, “देवाची इच्छा असेल तर मी परत तुमच्याकडे येईन.
” मग तो समुद्रमार्गे इफिसहून निघाला.
 22 जेव्हा तो कैसरीया येथे आला, तेव्हा तो तेथून वर यरुशलेमला गेला.
 आणि मंडळीला भेटला.
 मग तो खाली अंत्युखियाला गेला.
 23 तेथे काही दिवस राहिल्यानंतर तो गेला, आणि गलतिया व फ्रुगिया या प्रदेशातून ठिकठिकाणी प्रवास करीत गेला.
 त्याने येशूच्या अनुयायांना विश्वासात बळकट केले.
 24 अपुल्लो नावाचा एक यहूदी होता.
 तो आलेक्सांद्र येथे जन्मला होता.
 तो उच्च शिक्षिंत होता.
 तो इफिस येथे आला.
 त्याला पवित्र शास्त्राचे सखोल ज्ञान होते.
 25 देवाच्या मार्गाचे शिक्षण त्याला देण्यात आले होते.
 तो आत्म्यात आवेशी असल्यामुळे येशूविषयी अचूकतेने शिकवीत असे व बोलत असे, तरी त्याला फक्त योहानाचा बाप्तिस्माच ठाऊक होता.
 26 नंतर तो यहूदी लोकांच्या सभास्थानात धैर्याने बोलू लागला.
 जेव्हा प्रिस्किल्ला व अक्विल्ला यांनी त्याला बोलताना ऐकले, तेव्हा त्यांनी त्याला एका बाजूला घेतले.
 आणि देवाच्या मार्गाविषयी अधिक अचूक रीतीने त्याला स्पष्ट करुन सांगितले.
 27 अपुल्लोला अखया देशाला जायचे होते, तेव्हा बंधुंनी त्याला उत्तेजन दिले.
 आणि तेथील येशूच्या अनुयायांना त्याचे स्वागत करण्याविषयी लिहिले.
 जेव्हा तो पोहोंचला, तेव्हा ज्यांनी कृपेमुळे (येशूवर) विश्वास ठेवला होता, त्यांना त्याने खूप मदत केली.
 28 जाहीर वादविवादात त्याने यहूदी लोकांना फार जोरदारपणे पराभूत केले.
 आणि पवित्र शास्त्राच्या आधारे येशू हाच ख्रिस्त आहे हे सिद्ध केले.
          


