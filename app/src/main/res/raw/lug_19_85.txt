 1 Mukama, watunuulira ensi yo n'ekisa: Wazza obusibe bwa Yakobo.
 2 Wasonyiwa obutali butuukirivu obw'abantu bo, Wabikka ku kibi kyabwe kyonna.
 (Seera) 3 Waggyawo obusungu bwo bwonna: Wakyuka n'oleka ekiruyi kyo ekikambwe: 4 Otukyuse, ai Katonda ow'obulokozi bwaffe.
 Era okunyiiga kwo kuggweewo eri ffe.
 5 Onootuusunguwaliranga ennaku zonna? Onootuusanga obusungu bwo emirembe gyonna? 6 Tolituzuukiza nate, Abantu bo bakusanyukirenga ggwe? 7 Otulage okusaasira kwo, ai Mukama, Otuwe obulokozi bwo.
 8 Ka mpulire Katonda Mukama by'anaayogera: Kubanga anaabuulira abantu be emirembe, n'abatukuvu be: Naye baleme okukyama nate mu busirusiru.
 9 Mazima obulokozi bwe buba kumpi abo abamutya; Ekitiibwa kiryoke kituulenga mu nsi yaffe.
 10 Okusaasira n'amazima birabaganye; Obutuukirivu n'emirembe binywegeraganye.
 11 Amazima galose mu ttaka; N'obutuukirivu butunudde ku nsi nga buyima mu ggulu.
 12 Weewaawo, Mukama anaagabanga ebirungi; N'ensi yaffe eneereetanga ekyengera kyayo.
 13 Obutuukirivu bunaamukulemberanga; Era bunaakubiranga ebigere bye ekkubo.
          


