 1 Mukama mukulu, agwanira okutenderezebwa ennyo, Mu kibuga kya Katonda waffe, ku lusozi lwe olutukuvu.
 2 Olusozi Sayuuni lulungi mu kugulumira kwalwo, Lye ssanyu ery'ensi yonna, ku njuyi ez'obukiika obwa kkono, Ekibuga kya kabaka omukulu.
 3 Katonda yeetegeezezza mu mayumba gaakyo nga kye kiddukiro.
 4 Kubanga, laba, bakabaka baakuŋŋaana, Ne bayitamu wamu.
 5 Ne bakiraba, ne balyoka beewuunya; Ne batya, ne baanguwa okugenda.
 6 Ensisi n'ebakwatira omwo; N'okulumwa, ng'omukazi azaala.
 7 Omuyaga oguva ebuvanjuba Ogumenyesa amaato ag'e Talusiisi.
 8 Nga bwe twawuliranga, bwe twalaba bwe tutyo mu kibuga kya Mukama w'eggye, mu kibuga kya Katonda waffe: Katonda anaakinywezanga emirembe gyonna.
 (Seera) 9 Twajjuukirira ekisa kyo, ai Katonda, Wakati mu yeekaalu yo.
 10 Ng'erinnya lyo bwe liri, ai Katonda, Ettendo lyo bwe liri bwe lityo okutuusa enkomerero y'ensi: Omukono gwo ogwa ddyo gujjudde obutuukirivu.
 11 Olusozi Sayuuni lusanyuke, Abawala ba Yuda bajaguze, Olw'emisango gyo.
 12 Mutambule okwetooloola Sayuuni, mukibunye: Mubale ebigo byakyo.
 13 Mwekalirize enkomera zaakyo.
 Mulowooze amayumba gaakyo; Mulyoke mubibuulire emirembe egigenda okujja.
 14 Kubanga Katonda oyo ye Katonda waffe emirembe n'emirembe: Ye anaabeeranga omusaale waffe okutuusa ku kufa.
          


