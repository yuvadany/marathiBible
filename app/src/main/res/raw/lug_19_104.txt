 1 Weebaze Mukama, ggwe emmeeme yange.
 Ai Mukama Katoada wange, oli mukulu nnyo; Oyambadde ekitiibwa n'obukulu.
 2 Eyeebikka omusana ng'ekyambalo; Atimba eggulu ng'eggigi: 3 Asimba empagi ez'enju ze mu mazzi; Afuula ebire eggaali lye; Atambulira ku biwaawaatiro by'empewo: 4 Afuula ababaka be empewo; N'abaweereza be omuliro ogwaka: 5 Eyasimba emisingi gy'ensi, Ereme okusagaasagananga emirembe gyonna.
 6 Wagibikkako ennyanja ng'ekyambalo; Amazzi ne gayimirira waggulu w'ensozi.
 7 Ggwe bwe wanenya ne gadduka; Eddoboozi ery'okubwatuka kwo bwe lyawulirwa ne ganguwa okugenda; 8 Gaalinnya ku nsozi, gaaserengetera mu biwonvu, Ne gatuuka mu kifo kye wagateekerawo.
 9 Wagalagira ensalo gye gatayinza kusukkako; Galeme okudda nate okubikka ku nsi.
 10 Aleeta enzizi mu biwonvu; Zikulukuta mu nsozi: 11 Zinywesa ensolo zonna ez'omu nsiko; Entulege ziwona ennyonta.
 12 Ennyonyi ez'omu ggulu kwe zituula ku ezo, Ziyimbira mu matabi.
 13 Afukirira amazzi ensozi ng'ayima mu nju ze: Ensi n'ekkuta ebibala eby'emirimu gyo.
 14 Amereza ente essubi, N'omuddo okuweereza abantu; Balyoke baggyenga emmere mu ttaka; 15 N'omwenge ogusanyusa omutima gw'abantu, N'amafuta ganyirizenga amaaso ge, N'emmere ewa omuntu amaanyi omutima gwe.
 16 Emiti gya Mukama gikkuta; Emivule gya Lebanooni gye yasimba; 17 Ennyonyi gye zikoleramu ebisu byazo: Kasida, emiberoosi ye nnyumba ye.
 18 Ensozi empanvu ziba za mbulabuzi; Amayinja kye kiddukiro ky'obumyu.
 19 Yateekerawo omwezi ebiro: Enjuba emanyi okugwa kwayo.
 20 Ggwe oleeta ekizikiza, ekiro ne kibaawo; Ensolo zonna ez'omu kibira mwe zifulumira nga zisooba.
 21 Empologoma ento zivuumira gye zinaalya, Era zinoonya emmere yaazo eri Katonda.
 22 Enjuba n'evaayo, ne zigenda, Ne zeebaka mu mpuku zaazo.
 23 Abantu ne bagenda ku mulimu gwabwe N'okutegana kwabwe okutuusa akawungeezi.
 24 Ai Mukama, emirimu gyo nga gya ngeri nnyingi Wagikola gyonna mu magezi: Ensi ejjudde obugagga bwo.
 25 Ennyanja eri, ennene engazi, Omuli ebyewalula ebitabalikika, Ebisolo ebitono era n'ebinene.
 26 Eri amaato gye gayitako; Lukwata mwali, gwe wakola okuzannyira omwo.
 27 Ebyo byonna bikulindirira ggwe, Obiwe emmere yaabyo mu ntuuko zaayo.
 28 Gy'obiwa gye bikuŋŋaanya; Oyanjuluza engalo, ne bikkuta ebirungi.
 29 Okisa amaaso go, ne byeraliikirira; Obiggyamu omukka gwabyo, ne bifa, Ne bidda mu nfuufu yaabyo.
 30 Otuma omwoyo gwo, ne bitondebwa; Era ofuula obuggya amaaso g'ettaka.
 31 Ekitiibwa kya Mukama kibeere kya kubeerera; Mukama asanyukire emirimu gye: 32 Atunuulira ensi, n'ekankana; Akwata ku nsozi, ne zinyooka.
 33 Naayimbiranga Mukama nga nkyali mulamu: Naayimbanga okutendereza Katonda wange nga nkyaliwo.
 34 Okulowooza kwange kumuwoomerenga: Naasanyukiranga Mukama.
 35 Ababi bazikirire baggweewo ku nsi, Aboonoonye baleme okubeerawo nate.
 Weebaze Mukama, ggwe emmeeme yange.
 Mumutendereze Mukama.
          


