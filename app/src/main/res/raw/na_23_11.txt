 1 इशायाच्या बुंध्याला (वंशाला) अंकुर (मूल) फुटून वाढू लागेल.
 ती फांदी इशायाच्या मुळाची असेल.
 2 परमेश्वराचा आत्मा त्या मुलात असेल.
 तो आत्मा त्याला सुज्ञपणा, समजूत, मार्गदर्शन आणि सामर्थ्य देईल.
 हा आत्मा परमेश्वराला जाणून घेण्यास व श्रध्दा ठेवण्यास त्या मुलाला शिकवील.
 3 परमेश्वराचे भय वाटण्यातच त्या मुलाला आनंद वाटेल.
 तो त्याच्या डोळ्यांना जे दिसते वा कानांनी जे ऐकू येते, त्याच्यावरून निर्णय घेणार नाही.
हा मुलगा गोष्टी जशा दिसतात त्या वरून लोकांची पारख करणार नाही.
 तो जे ऐकेल त्यावरून लोकांची परीक्षा करणार नाही.
 4 तो गरिबांना प्रामाणिकपणे व सरळपणे न्याय देईल.
 ह्या देशातील गरिबांसाठी ज्या गोष्टी करण्याचे त्याने ठरविले असेल त्या तो न्यायबुध्दीने करील.
 त्याने जर काही लोकांना फटकावयाचे ठरविले तर तो तशी आज्ञा देईल आणि त्या माणसांना फटके बसतील.
 त्याने दुष्टांना मारायचे ठरविले, तर त्याच्या आज्ञेने त्यांना ठार मारले जाईल.
 चांगलुपणा व प्रामाणिकपणा ह्या मुलाला सामर्थ्य देईल.
 ते त्याचे संरक्षक कवच असतील.
 5 6 त्या वेळेला लांडगे मेंढरांबरोबर सुखशांतीने राहतील, वाघ कोकरांबरोबर शांतपणे झोपेल.
 वासरे, सिंह, आणि बैल शांततेने एकत्र राहतील आणि एक लहान मुलगा त्यांना वळवील.
 7 गायी आणि अस्वले एकत्र गुण्यागोविंदाने राहतील.
 सगळ्यांची पिल्ले एकत्र राहतील आणि कोणीच कोणाला इजा करणार नाही.
 सिंह गाईसारखे चारा खातील.
 एवढेच नव्हे तर सापही माणसाला दंश करणार नाहीत.
 8 तान्हे मूलसुध्दा नागाच्या वारूळाजवळ खेळू शकेल.
 ते सापाच्या बिळात त्याचा हात घालू शकेल.
 9 ह्या सगळ्या गोष्टीवरून, तेथे शांती नांदेल, हेच दिसते.
 कोणीही माणूस दुसऱ्याला दुखविणार नाही.
 माझ्या पवित्र डोंगरावर राहणारे लोक वस्तूंचा नाश करू इच्छिणार नाहीत.
 का? कारण लोकांना परमेश्वराची खरी ओळख पटेल.
 समुद्रात जसे अथांग पाणी असते, तसेच त्यांना परमेश्वराबद्दल खूपच ज्ञान झालेले असेल.
 10 त्या वेळेला इशायाच्या घराण्यात एक विशेष व्यक्ती असेल ती व्यक्ती ध्वजाप्रमाणे असेल हा “ध्वज” सर्व राष्ट्रांना त्याच्याभोवती जमण्याचे आवाहन करील.
 सर्व राष्ट्रे, त्यांनी करायच्या कार्याबद्दल ह्या ‘ध्वजाकडे’ विचारणा करतील तो जेथे असेल तेथे वैभव नांदेल.
 11 त्या वेळेला माझा प्रभू (देव) मागे राहिलेल्या लोकांपर्यंत पुन्हा पोहोचेल.
 असे तो दुसऱ्यांदा करील.
 आणि त्यांना बाहेर आणील.
 (अश्शूर, उत्तर मिसर, द्रक्षिण मिसर, इथिओपिया, एलाम, बॉबिलॉन, हमाथ आणि पृथ्वीवरील दूरची सर्व राष्ट्रे येथे असलेल्या ह्या त्याच्या लोकांना तो बाहेर आणील.
 12 देव “तो ध्वज” सर्व लोकांची निशाणी म्हणून उभारेल.
 इस्राएल व यहुदा येथील लोकांना बळजबरीने देशाच्या बाहेर घालवून देण्यात आले ते पृथ्वीवरील दूरदूरच्या देशात विखुरले.
 पण देव त्यांना एकत्र आणील.
 13 तेव्हा एफ्राइमला (इस्राएलला) यहुदाचा मत्सर वाटणार नाही.
 यहुदाला कोणी शत्रूच राहणार नाहीत.
 यहुदा एफ्राइमला (इस्राएलला) काही त्रास देणार नाही.
 14 पण एफ्राइम (इस्राएल) व यहुदा दोघे मात्र पलिष्ट्यांवर हल्ला करतील.
 आकाशात उडणाऱ्या दोन पक्ष्यांनी जमिनीवरील किड्याकाटकावर झडप घालावी तसेच हे दोन देश पलिष्ट्यांवर तुटून पडतील.
 दोघे मिळून पूर्वेकडच्या लोकांना लुटतील व अदोम, मवाब, व अम्मोन ह्यांच्यावर राज्य करतील.
 15 पूर्वी परमेश्वराला राग आला व त्याने समुद्र दुभंगून आपल्या माणसांना मिसरमधून बाहेर काढले आता पण तसेच होईल परमेश्वर युफ्राटिस नदी दुभंगवेल.
 तो नदीवर हातातील दंड मारील आणि तिचे सात लहान नद्यांत विभाजन करील.
 त्या नद्या खोल नसतील.
 लोक त्या चालत सहज पार करू शकतील.
 16 ह्यामुळे अश्शूरमध्ये मागे राहिलेल्या त्याच्या लोकांना अश्शूर सोडून जाता येईल.
 हे देवाने मिसरमधून इस्राएली लोकांना बाहेर काढले, त्या वेळे प्रमाणेच असेल.
          


