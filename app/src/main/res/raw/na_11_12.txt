 1 शलमोनाकडून पळाल्यावर नबाटाचा मुलगा यराबाम मिसरमध्ये गेला.
 तो अजून तिथेच होता.
 शलमोनाच्या मृत्यूची बातमी ऐकल्यावर एफाईमच्या डोंगराळ भागातील जेरेदा या आपल्या नगरात तो परतला.
शलमोन मरण पावला आणि आपल्या पूर्वजांना जाऊन मिळाला.
 त्यानंतर त्याचा मुलगा रहबाम हा पुढचा राजा झाला.
 2 3 त्याला राज्याभिषेक करायला सर्व इस्राएल लोक शेखेम येथे जमले.
 रहबाम तिथे आला.
 लोक त्याला म्हणाले, 4 “तुझ्या वडीलांनी कामाच्या ओझ्याखाली आम्हाला भरडून काढले.
 आता आमचे ओझे थोडे हलके कर.
 आमच्यावर लादलेले मेहनतीचे जू काढ म्हणजे आम्ही तुझी सेवा करु.
” 5 रहबाम म्हणाला, “तीन दिवसांनंतर मला भेटा.
 तेव्हा मी तुमच्या प्रश्नाचे उत्तर देईन.
” मग लोक निघून गेले.
 6 शलमोन ज्यांच्याशी सल्लामसलत करत असे अशी काही वृध्द मंडळी होती.
 त्यांनाच राजा रहबामने याबाबतीत सल्ला विचारला.
 तो म्हणाला, “या लोकांना मी काय सांगू?” 7 यावर ही वयोवृध्द मंडळी म्हणाली, “तू आज यांचा सेवक बनलास तर तेही तुझी सेवा करतील.
 त्यांच्याशी प्रेमाने, समजुतीने बोललास तर तेही आयुष्यभर तुझे काम करतील.
” 8 पण रहबामने हा सल्ला मानला नाही.
 आपल्या समवयस्क मित्रांना त्यांचे मत विचारले.
 9 रहबाम त्यांना म्हणाला, “माझ्या वडीलांच्या कारकिर्दीतल्यापेक्षा “या लोकांना कामाचा भार कमी करुन हवा आहे.
 त्यांना आता मी काय सांगू, त्यांच्याशी काय बोलू?” 10 तेव्हा ते तरुण मित्र म्हणाले, “ते लोक येऊन असे म्हणत आहेत, ‘तुझ्या वडीलांनी आमच्याकडून बेदम कष्ट करवून घेतले, तर आता आमचे काम कमी करा.
’ तर तू त्यांना बढाई मारुन सांग, ‘माझ्या वडीलांच्या अख्ख्या शरीरापेक्षा या माझ्या करंगळीत जास्स्त जोर आहे.
 11 माझ्या वडीलांनी तुम्हाला कामाला जुंपले.
 मी ते काम आणखी वाढवीन.
 त्यांनी तुम्हाला चाबकाचे फटकारे मारले असतील तर मी असा झोडपीन की विंचू डसल्यासारखे तुम्हाला वाटेल.
”‘ 12 रहबामने त्या लोकांना “तीन दिवसांनी यायला” सांगितले होते.
 त्याप्रमाणे सर्व इस्राएल लोक तीन दिवसांनी रहबामकडे आले.
 13 त्यावेळी राजा रहबाम त्यांच्याशी अतिशय कठोरपणे बोलला.
 वडीलधाऱ्यांच्या सल्ल्याकडे त्याने दुर्लक्ष केले.
 14 मित्रांच्या म्हणण्याप्रमाणे तो बोलला.
 तो म्हणाला, “माझ्या वडीलांनी तुमच्यावर कष्टाचे काम लादले.
 मी तर तुम्हाला आणखीच कामाला लावीन.
 त्यांनी तुमच्यावर आसूड उगवले, पण ती तर असा मारीन की विंचवाच्या डंकासारख्या तुम्हाला वेदना होतील.
” 15 हे अर्थातच लोकांच्या मनासारखे नव्हते.
 परमेश्वरानेच हे घडवून आणले होते.
 नबाटाचा मुलगा यराबाम याला दिलेले वचन पूर्ण करण्यासाठी परमेश्वराने हे केले.
 शिलो येथील संदेष्टा अहिया याच्यामार्फत परमेश्वराने हे वचन दिले.
 16 नवा राजा आपले म्हणणे मानत नाही हे इस्राएली लोकांच्या लक्षात आले.
 तेव्हा ते राजाला म्हणाले, “आम्ही दावीदाच्या घराण्यातील थोडेच आहोत.
 काय? नाही!
 इशायच्या जमिनीत आम्हाला थोडाच वाटा मिळणार आहे काय? नाही!
 तेव्हा इस्राएलींनो, जा आपापल्या घरी.
 करु दे या दावीदाच्या मुलाला आपल्या घराण्यापुरतेच राज्य.
” एवढे बोलून ते निघून गेले.
 17 तरीही यहूदा नगरांमध्ये राहणाऱ्या इस्राएलींवर त्याची सत्ता होतीच.
 18 अदोनीराम नावाचा एक माणूस सर्व कामगारांवर देखरेख करत असे.
 तेव्हा राजा रहबामने त्याला लोकांशी बोलणी करायला पाठवले.
 पण इस्राएल लोकांनी त्याच्यावर इतकी दगडफेक केली की तो प्राणाला मुकला.
 तेव्हा राजाने आपल्या रथान बसून पळ काढला आणि तो यरुशलेम येथे आला.
 19 इस्रएल लोकांनी दावीदच्या घराण्याविरुध्द बंड पुकारले.
 आजही त्या घराण्याशी त्यांचे वैर आहे.
 20 यराबाम परत आला आहे असे इस्राएल लोकांना कळले.
 तेव्हा त्यांनी सगळ्यांची सभा भरवून त्याला इस्राएलचा राजा म्हणून घोषित केले.
 फक्त एका यहूदाच्या घराण्याने तेवढा दावीदाच्या घराण्याला आपला पठिंबा दिला.
 21 रहबाम यरुशलेमला परतला.
 यहूदा आणि बन्यामीन यांच्या वंशातील सर्वांना त्याने एकत्र केले.
 एकंदर एकलक्ष ऐंशी हजाराचे सैन्य जमले.
 इस्राएल लोकांशी लढून आपले राज्य परत मिळवायचा रहबामचा विचार होता.
 22 शमाया नामक देवाच्या माणसाशी या सुमारास परमेश्वर बोलला.
 तो म्हणाला, 23 “शलमोनाचा मुलगा आणि यहूदाचा राजा रहबाम, तसेच यहूदा आणि बन्यामीन लोक यांना जाऊन सांग, 24 “आपल्या बांधवांशी तुम्ही लढू नये अशी परमेश्वराची इच्छा आहे.
 सर्वजण आपापल्या ठिकाणी परत जा.
 या सगळ्यांचा करता करविता मीच होतो.
”‘ या आदेशानुसार रहबामचे सैन्य माघारी गेले.
 25 शेखेम हे एफ्राइमच्या डोंगराळ प्रदेशातील नगर होते.
 ते चांगले मजबूत आणि सुरक्षित करुन यराबाम तेथे राहिला.
 पुढे त्याने पनुएल नाही नगराची उभारणी केली.
 26 यराबाम मनाशीच म्हणाला, “लोक यरुशलेम इथल्या परमेश्वराच्या मंदिरात असेच जात राहिले तर मग दावीदाच्याच घराण्याची सत्ता त्यांना हवीशी वाटू लागेल.
 यहूदाचा राजा रहबाम याच्याच मागे ते जातील.
 मग ते माझा वध करतील.
” 27 28 त्याने मग आपल्या सल्लागाराबरोबर विचार विनिमय केला.
 त्यांनी त्याला एक तोड सुचवली.
 त्यानुसार यराबामने सोन्याची दोन वासरे करवून घेतली.
 मग तो लोकांना म्हणाला, “तुम्हाला यरुशलेमला उपासनेसाठी जायची गरज नाही.
 तुम्हाला मिसरबाहेर ज्यांनी काढले तेच हे देव.
” 29 राजाने मग एक सोन्याचे वासरु बेथेल येथे आणि दुसरे दान या शहरात बसवले.
 30 पण त्याने हे मोठे पाप केले होते.
 इसाएलचे लोक बेथेल आणि दान येथे वासरांच्या पूजेसाठी जाऊ लागले.
 पण हेही मोठेच पाप होते.
 31 उंचवट्याच्या ठिकाणीही यराबामने देऊळे बांधली.
 त्यासाठी पुरोहितही त्याने फक्त लेवी वंशातले न निवडता इस्राएलच्या वेगवेगळ्या वंशांमधून निवडले.
 32 याखेरीज त्याने एक नवा सणही सुरु केला.
 यहूदामधील वल्हांडणाच्या सणासारखाच हा होता.
 पण पहिल्या महिन्याच्या पंधराव्या दिवसाऐवजी हा आठव्या महिन्याच्या पंधराव्या दिवशी त्याने ठेवला.
 या दिवशी हा राजा बेथेल नगरातील वेदीवर यज्ञ करत असे.
 तसेच त्याने केलेल्या वासरांना बळी अर्पण करत असे.
 तसेच त्याने केलेल्या वासरांना बळी अर्पण करत असे.
 त्याने उंच ठिकाणी बांधलेल्या देवाळांसाठी बेथेल मधले पुरोहितही नेमले.
 33 अशाप्रकारे यराबामने इस्राएल लोकांसाठी आठव्या महिन्याचा पंधरावा दिवस सण म्हणून ठरवला.
 त्यादिवशी बेथेलमध्लाय वेदीवर तो यज्ञ करत असे आणि धूप जाळत असे.
          


