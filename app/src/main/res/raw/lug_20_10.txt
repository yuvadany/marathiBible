 1 Engero za Sulemaani.
 Omwana ow'amagezi asanyusa kitaawe: Naye omwana omusirusiru anakuwaza nnyina.
 2 Obugagga obw'obubi tebuliiko kye bugasa: Naye obutuukirivu buwonya mu kufa.
 3 Mukama taalekenga mmeeme ya mutuukirivu okufa enjala: Naye okwegomba kw'ababi akusindika eri.
 4 Ayavuwala oyo akola n'omukono oguddiridde: Naye omukono gw'abanyiikivu guleeta obugagga.
 5 Akungulira mu kyeya mwana wa magezi: Naye oyo eyeebakira mu biro eby'okukunguliramu ye mwana akwasa ensonyi.
 6 Emikisa giba ku mutwe gw'omutuukirivu: Naye ekyejo kibikka ku kamwa k'ababi.
 7 Ekijjukizo ky'omutuukirivu kirina omukisa: Naye erinnya ly'ababi lirivunda.
 8 Alina omutima ogw'amagezi anakkirizanga ebiragiro: Naye omubuyabuya aligwa.
 9 Atambulira mu bugolokofu ye atambula emirembe: Naye akyamya amakubo ge alimanyibwa.
 10 Atemya eriiso eleeta ennaku: Naye omusirusiru omubuyabuya aligwa.
 11 Akamwa k'omutuukirivu nsulo ya bulamu: Naye ekyejo kibikka ku kamwa k'ababi.
 12 Okukyawa kuleeta ennyombo: Naye okwagala kubikka ku byonoono byonna.
 13 Mu mimwa gy'oyo alina okwawula mulabikamu amagezi: Naye omuggo gwa mabega g'oyo abulwa okutegeera.
 14 Ab'amagezi batereka okumanya: Naye akamwa k'omusirusiru kwe kuzikirira okutavaawo.
 15 Ebintu eby'omugagga kye kibuga kye eky'amaanyi: Abaavu okuzikirira kwabwe bwavu bwabwe.
 16 Omulimu ogw'omutuukirivu guleeta bulamu; Ekyengera eky'omubi kireeta kwonoona.
 17 Oyo ali mu kkubo ery'obulamu assaayo omwoyo eri okubuulirirwa: Naye oyo aleka okunenyezebwa akyama.
 18 Oyo akisa okukyawa wa mimwa gya bulimba; N'oyo awaayiriza musirusiru.
 19 Mu lufulube lw'ebigambo temubula kusobya: Naye oyo aziyiza emimwa gye akola eby'amagezi.
 20 Olulimi lw'omutuukirivu ffeeza nnonde: Omutima gw'ababi tegugasa nnyo.
 21 Emimwa gy'omutuukirivu giriisa bangi: Naye abasirusiru bafa olw'okubulwa okutegeera.
 22 Omukisa gwa Mukama gwe gugaggawaza, So tagatta buyinike bwonna wamu nagwo.
 23 Okukola obubi muzannyo gwa musirusiru: Era bwe gatyo amagezi bwe gabeera eri omuntu alina okutegeera.
 24 Omubi ky'atya kirimujjira: N'ekyo abatuukirivu kye beegomba balikiweebwa.
 25 Empewo ez'akazimu bwe ziyita, kale omubi nga takyaliwo: Naye omutuukirivu musingi gwa lubeerera.
 26 Ng'omwenge omukaatuufu bwe gugira amannyo, era ng'omukka bwe gugira amaaso, N'omugayaavu bw'agira bw'atyo abo abamutuma.
 27 Okutya Mukama kuwangaaza: Naye emyaka gy'ababi girisalibwako.
 28 Essuubi ery'abatuukirivu liriba ssanyu: Naye okusuubira kw'ababi kulizikirira.
 29 Ekkubo lya Mukama kigo eri omugolokofu; Naye kuzikirira eri abo abakola ebitali bya butuukirivu.
 30 Omutuukirivu tajjululwenga ennaku zonna: Naye ababi tebalibeera mu nsi.
 31 Akamwa k'omutuukirivu kazaala amagazi: Naye olulimi olubambaavu lulimalibwawo.
 32 Emimwa gy'omutuukirivu gigaanyi ebikkirizibwa: Naye omumwa gw'ababi gwogera bubambaavu.
          


