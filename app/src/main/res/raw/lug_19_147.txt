 1 Mumutendereze Mukama; Kubanga kulungi okuyimba okutenderezanga Katonda waffe; Kubanga kwa ssanyu, era ettendo liwooma.
 2 Mukama azimbira ddala Yerusaalemi; Akuŋŋaanya wamu abagobebwa ab'omu Isiraeri.
 3 Awonya abalina emitima egimenyese, Era asiba ebiwundu byabwe.
 4 Abala emmunyeenye omuwendo gwazo; Azituuma zonna amannya gaazo.
 5 Mukama waffe mukulu, era obuyinza bwe bwa maanyi; Okutegeera kwe tekulowoozekeka.
 6 Mukama awanirira abawombeefu: Asindika wansi ababi.
 7 Mumuyimbire Mukama n'okwebaza; Muyimbe n'ennanga okutendereza Katonda waffe; 8 Abikka ku ggulu n'ebire, Ateekerateekera ensi enkuba, Amereza omuddo ku nsozi.
 9 Awa ensolo emmere yaazo, Ne bannamuŋŋoona abato abakaaba.
 10 Tasanyukira maanyi ga mbalaasi: Teyeesiimira amagulu g'omuntu.
 11 Mukama yeesiimira abo abamutya, Abo abasuubira okusaasira kwe.
 12 Tendereza Mukama, ggwe Yerusaalemi; Tendereza Katonda wo, ggwe Sayuuni.
 13 Kubanga anywezezza ebisiba by'enzigi zo; Awadde omukisa abaana bo munda yo.
 14 Aleeta emirembe mu nsalo zo; Akujjuza obugimu obw'eŋŋaano.
 15 Aweereza ekiragiro kye ku nsi; Ekigambo kye kidduka embiro nnyingi.
 16 Agabula omuzira ng'ebyoya by'endiga; Amansira omusulo ogukutte empewo ng'evvu.
 17 Aweereza amazzi ge agakutte ng'obukunkumuka: Ani ayinza okuyimirira awali empewo ze? 18 Atuma ekigambo kye, n'abisaanuusa: Akunsa empewo ze, amazzi ne gakulukuta.
 19 Alaga Yakobo ekigambo kye, Amateeka ge n'emisango gye eri Isiraeri.
 20 Takolanga bw'atyo ggwanga lyonna: N'emisango gye tebagimanyanga.
 Mumutendereze Mukama.
          


