 1 Ndokola, ai Katonda; Kubanga amazzi gayingidde ne gatuuka ku mmeeme yange.
 2 Ntubira mu bitosi ebiwanvu awatali kuyimirira: Ntuuse mu buziba amazzi amangi we gampitirako.
 3 Okukaaba kwange kunkooyesezza; obulago bwange bukaze: Amaaso gange ganzibye nga nnindirira Katonda wange.
 4 Abankyayira obwereere basinga enviiri ez'oku mutwe gwange obungi: Abaagala okunzikiriza, kubanga be balabe bange awatali nsonga, ba maanyi: Ne ndyoka nziza kye saabaggyaako.
 5 Ai Katonda, ggwe omanyi obusirusiru bwange: N'okwonoona kwange tekukisibwa ggwe.
 6 Abakulindirira ggwe balemenga okukwatibwa ensonyi ku lwange, ai Mukama Katonda ow'eggye: Abakunoonya ggwe balemenga okuswazibwa ku lwange, ai Katonda wa Isiraeri.
 7 Kubanga banvuma okunnanga ggwe; Ensonyi zibisse amaaso gange.
 8 Nfuuse munnaggwanga eri baganda bange, Era atali mumanyi eri abaana ba mmange.
 9 Kubanga obuggya obw'ennyumba yo bundidde; N'ebivume by'abo abakuvuma ggwe binguddeko.
 10 Bwe nnakaaba amaziga, emmeeme yange n'esiiba enjala, Ekyo kye kyanvumya.
 11 Bwe nnayambala ebibukutu, Ne mbafuukira eŋŋombo.
 12 Abatuula mu mulyango banjogerako, Era ndi luyimba lwa batamiivu.
 13 Naye nze, okusaba kwange kuli eri ggwe, ai Mukama, mn kiseera eky'okukkiririzaamu: Ai Katonda, mu kusaasira kwo okungi, Onziremu mu mazima ag'obulokozi bwo.
 14 Onnyinyulule mu bitosi, nneme okutubira: Ndokoke eri abo abankyawa ne mu mazzi ag'eddubi.
 15 Amazzi amangi galeme okumpangula, Newakubadde obuziba buleme okummira; Newakubadde obunnya buleme okunzibira akamwa kaabwo.
 16 Onziremu, ai Mukama; kubanga ekisa kyo kirungi: Ng'okusaasira kwo bwe kuli okungi, onkyukire.
 17 So tokisa amaaso go omuddu wo; Kubanga ndi mu nnaku; oyanguwe okunziramu.
 18 Osemberere emmeeme yange, oginunule: Ompe eddembe olw'abalabe bange.
 19 Ggwe omanyi bwe nvumibwa, bwe nkwatibwa ensonyi, bwe nnyoomebwa: Abalabe bange bonna bali mu maaso go.
 20 Okuvumibwa kumenye omutima gwange; era njijudde ennaku: Nnoonyezza anansaasira, naye tewabadde n'omu: Era abanansanyusa, naye ne siraba.
 21 Era bampa omususa okuba emmere yange; Era bwe nnalumibwa ennyonta ne bannywesa omwenge omukaatuufu, 22 Emmeeza yaabwe eri mu maaso gaabwe ebeerenga ekyambika gye bali; Era bwe baba mu mirembe, gifuukenga omutego.
 23 Amaaso gaabwe gabenga mu kizikiza, baleme okulaba; Okankanyenga ebiwato byabwe ennaku zonna.
 24 Obafukengako ekiruyi kyo, N'obusungu bwo obukambwe bubatuukengako.
 25 Ennyumba yaabwe erekebwenga, So omuntu yenna alemenga okubeera mu weema zaabwe.
 26 Kubanga baayigganya oyo gw'okubye; Era boogera ku nnaku zaabo b'ofumise.
 27 Oyongerenga obubi ku bubi bwabwe: So balemenga okuyingira mu butuukirivu bwo.
 28 Basangulibwenga okuva mu kitabo ky'obulamu, So balemenga okuwandiikibwa awamu n'abatuukirivu.
 29 Naye nze ndi mwavu, munaku: Obulokozi bwo, ai Katonda, bungulumize waggulu.
 30 Naatenderezanga erinnya lya Katonda n'oluyimba, Naamugulumizanga n'okwebaza.
 31 Era ebyo binaasanyusanga Mukama okusinga ente, Ente erina amayembe n'ebinuulo.
 32 Abawombeefu bakirabye ne basanyuka: Mmwe abanoonya Katonda, omutima gwammwe gube omulamu.
 33 Kubanga Mukama awulira abaavu, So tanyooma basibe be.
 34 Eggulu n'ensi bimutenderezenga, Ennyanja ne byonna ebigitambuliramu.
 35 Kubanga Katonda alirokola Sayuuni, era alizimba ebibuga bya Yuda; Nabo balituula omwo, ne bagirya 36 Era n'ezzadde ly'abaddu be baligisikira; N'abo abaagala erinnya lye balituula omwo.
          


