 1 Naakabiranga Katonda n'eddoboozi lyange; Eri Katonda n'eddoboozi lyange, naye anampuliranga.
 2 Ku lunaku olw'okunakuwala kwange nanoonya Mukama; Omukono gwange ne gugololebwa ekiro ne gutaddirira; Emmeeme yange n'egaana okusanyusibwa.
 3 Njijukira Katonda, ne nneeraliikirira: Neemulugunya, omwoyo gwange ne guzirika.
 (Seera) 4 Okwata ku maaso gange nga gatunula: Ntegana bwe nti n'okuyinza ne ssiyinza kwogera.
 5 Ndowoozezza ennaku ez'edda, Emyaka egy'ebiro eby'edda.
 6 Njijukira oluyimba lwange ekiro Ne nteesa ebigambo n'omutima gwange nzekka; N'omwoyo gwange gwanoonyeza ddala.
 7 Mukama anaasuuliranga ddala emirembe gyonna? Era anaaba nga takyalina kisa nate? 8 Okusaasira kwe kugendedde ddala emirembe gyonna? Kye yasuubiza nga kifudde emirembe n'emirembe? 9 Katonda yeerabidde okuba n'ekisa? Asibye okusaasira kwe okulungi mu busungu? (Seera) 10 Nange ne njogera nti Obwo bwe bunafu bwange; Naye najjukiranga emyaka egy'omukono ogwa ddyo gw'oyo ali waggulu ennyo.
 11 Naayogeranga ku bikolwa bya Mukama; Kubanga najjukiranga eby'ekitalo byo eby'edda.
 12 Era naalowoozanga omulimu gwo gwonna, Era naafumiitirizanga ebikolwa byo.
 13 Ekkubo lyo, ai Katonda, liri mu watukuvu: Katonda omukulu, ali nga Katonda, ye ani? 14 Ggwe Katonda akola eby'amagero: Wamanyisa amaanyi go mu mawanga.
 15 Wanunula abantu bo n'omukono gwo, Abaana ba Yakobo ne Yusufu.
 (Seera) 16 Amazzi gaakulaba, ai Katonda; Amazzi gaakulaba, ne gatya: Era n'obuziba ne bukankana.
 17 Ebire ne bitonnya amazzi; Eggulu ne lireeta eddoboozi : Era n'obusaale bwo ne bubuna.
 18 Eddoboozi ery'okubwatuka kwo ne liba mu kikuŋŋunta; Okumyansa ne kumulisa ebintu byonna: Ensi n'ekankana n'eyuuguuma.
 19 Ekkubo lyo lyali mu nnyanja.
 N'empenda zo zaali mu mazzi amangi.
 N'ebigere byo tebyamanyika.
 20 Waluŋŋamyanga abantu bo ng'endiga, Mu mukono gwa Musa ne Alooni.
          


