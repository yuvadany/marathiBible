1 Baana bange, muwulirenga okuyigiriza kwa kitammwe, Mutegenga amatu okumanya okutegeera: 2 Kubanga mbawa okuyiga okulungi; Temuvanga mu tteka lyange.
 3 Kubanga nali mwana eri kitange, Omugonvu era eyayagalibwanga nzekka mu maaso ga mmange.
 4 Era yanjigirizanga n'aŋŋamba nti Omutima gwo gunywezenga ebigambo byange; Kwatanga ebiragiro byange obeerenga omulamu: 5 Funa amagezi, funa okutegeera; Togeerabiranga so tovanga mu bigambo eby'omu kamwa kange: 6 Togalekanga, nago ganaakukuumanga; Ogaagalanga nago ganaakulindanga.
 7 Amagezi kye kigambo ekisinga obukulu; kale funa amagezi: Weewaawo funanga okutegeera n'ebyo byonna bye wafunanga.
 8 Gagulumizenga nago galikukuza: Galikutuusa mu kitiibwa, bw'onoogawambaatiranga.
 9 Galiwa omutwe gwo engule ey'obuyonjo: Galikugabira enkuufiira ey'obulungi.
 10 Ai mwana wange, wulira okkirizenga ebigambo byange; N'emyaka egy'obulamu bwo giriba mingi.
 11 Naakuyigiriza ekkubo ery'amagezi; Naakuluŋŋamya mu makubo ag'obugolokofu.
 12 Bw'onootambulanga ebigere byo tebiifundikirwenga; Era bw'onoddukanga teweesittalenga.
 13 Nywerezanga ddala okuyigirizibwa; tokutanga: Kukwatenga; kubanga bwe bulamu bwo.
 14 Toyingiranga mu kkubo ery'ababi, So totambuliranga mu lugendo olw'abasajja ababi.
 15 Olwesambanga, toluyitangako; Okyukanga okuluvaamu, weeyongerenga mu maaso.
 16 Kubanga tebeebaka wabula nga bamaze okukola akabi; N'otulo tubaggibwako wabula nga baliko be bagwisizza.
 17 Kubanga balya emmere ey'obubi, Ne banywa omwenge ogw'okugira ekyejo.
 18 Naye ekkubo ery'abatuukirivu liriŋŋanga omusana ogwakayakana, Ogweyongerayongera okwaka okutuusa obudde lwe butuukirira.
 19 Ekkubo ery'ababi liriŋŋanga ekizikiza: Tebamanyi ekibeesittaza.
 20 Mwana wange, ssangayo omwoyo eri ebigambo byange; Teganga okutu eri okwogera kwange.
 21 Tebivanga ku maaso go; Bikuumirenga wakati mu mutima gwo.
 22 Kubanga ebyo bwe bulamu eri abo ababiraba, Era kwe kulama eri omubiri gwabwe gwonna.
 23 Onyiikiranga nnyo nnyini okukuumanga omutima gwo; Kubanga omwo mwe muva ensulo ez'obulamu.
 24 Weggyengako akamwa akabambaavu, N'emimwa emikyamu ogyewalanga nnyo.
 25 Amaaso go galuŋŋamirenga ddala, N'ebikowe byo bitunuulirenga ddala emberi yo.
 26 Tereezanga ekkubo ery'ebigere byo, Era amagenda go gonna ganywerenga.
 27 Tokyamiranga ku mukono ogwa ddyo newakubadde ku gwa kkono: Ggyawo ekigere kyo obutakola bubi.
          


