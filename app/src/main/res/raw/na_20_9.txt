1 ज्ञानरुपी स्त्रीने आपले घर बांधले, त्यात तिने सात खांबठेवले.
 2 तिने (ज्ञानरुपी स्त्रीने) मांस शिजवले आणि द्राक्षारस तयार केला.
 तिने अन्न तिच्या टेबलावर ठेवले.
 3 नंतर तिने आपल्या नोकरांकरवी शहरातील लोकांना तिच्याबरोबर टेकडीवर भोजन करण्यासाठी येण्याचे आमंत्रण पाठविले.
 ती म्हणाली, 4 “ज्या लोकांना शिकण्याची आवश्यकता वाटते त्यांनी यावे.
” तिने मूर्ख लोकांनाही बोलावले.
 ती म्हणाली, 5 “या माझ्या ज्ञानाचे अन्न खा.
 आणि मी तयार केलेला द्राक्षारस प्या.
 6 तुमचे जुने, मूर्खपणाचे मार्ग सोडून द्या.
 मग तुम्हाला आयुष्य मिळेल.
 समजूतदारपणाचा मार्ग अनुसरा.
” 7 जर तुम्ही गर्विष्ठ माणसाला तो चुकत आहे हे सांगण्याचा प्रयत्न केला तर तो तुमच्यावर केवळ टीका करेल.
 तो माणूस देवाच्या शहाणपणाची चेष्टा करतो.
 जर तुम्ही दुष्ट माणसाला तो चुकत आहे असे सांगितले तर तो तुमची चेष्टा करेल.
 8 म्हणून जर एखादा माणूस तो इतरांपेक्षा चांगला आहे असे म्हणत असेल तर त्याला तो चुकतो आहे असे सांगू नका.
 तो त्या बद्दल तुमचा तिरस्कार करेल.
 पण जर तुम्ही शहाण्या माणसाला मदत करण्याचा प्रयत्न केलात तर तो तुमचा आदर करेल.
 9 जर तुम्ही शहाण्या माणसाला शिकवलेत तर तो अधिक शहाणा होईल.
 जर तुम्ही शहाण्या माणसाला शिकवलेत तर तो अधिक शिकेल.
 10 परमेश्वराचा आदर करणे ही ज्ञान मिळवण्याची पहिली पायरी आहे.
 परमेश्वराविषयी ज्ञान मिळवणे ही समजूतदारपणा मिळवणाची पहिली पायरी आहे.
 11 जर तुम्ही शहाणे असाल तर तुमचे आयुष्य अधिक वाढेल.
 12 जर तुम्ही शहाणे होत असाल तर तुमच्या भल्यासाठीच शहाणे होत असता.
 पण तर तुम्ही गर्विष्ठ झालात आणि दुसऱ्या लोकांची चेष्टा करु लागलात तर तुमच्यावर येणाऱ्या संकटांबद्दल तुम्हीच जबाबदार ठरता.
 13 मूर्ख माणूस हा कर्कश बोलणाऱ्या वाईट स्त्रीसारखा असतो.
 तिच्याजवळ ज्ञान नसते.
 14 ती तिच्या घराच्या दाराजवळ बसते.
 ती शहारातल्या टेकडीवर तिच्या खुर्चीवर बसते.
 15 आणि जेव्हा लोक निघून जातात तेव्हा ती त्यांना बोलावते.
 त्या लोकांना तिच्यात काही रस नसतो.
 तरीही ती म्हणते, 16 “या ज्या लोकांना शिकणे आवश्यक आहे त्यांनी या.
” तिने मूर्ख लोकांनाही बोलावले.
 17 पण ती (मूर्खता) म्हणते, “जर तुम्ही पाणी चोरले तर ते पाणी तुमच्या पाण्यापेक्षा अधिक चवदार लागते.
 जर तुम्ही भाकर चोरली तर ती तुम्ही केलेल्या भाकरीपेक्षा अधिक चवदार लागते.
” 18 आणि त्या मूर्ख गरीब लोकांना हे माहीत नव्हते की तिचे घर फक्त भूतांनी भरलेले आहे.
 तिने (मूर्खता) त्यांना मृत्युलोकातल्या अगदी खोल भागात बोलावले होते.
          


