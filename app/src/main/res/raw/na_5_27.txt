 1 मोशे आणि इस्राएलमधील वडीलधारे, लोकांशी बोलले.
 मोशे म्हणाला, “आज मी देणार असलेल्या सर्व आज्ञा पाळा.
 2 तुमचा देव परमेश्वर देणार असलेल्या प्रदेशात तुम्ही लौकरच यार्देन नदी ओलांडून जाणार आहात.
 त्यादिवशी मोठ्या शिला उभारा.
 त्यांना गिलावा करा.
 3 त्यावर या आज्ञा आणि शिकवण लिहून काढा.
 यार्देन नदी उतरुन जाल त्या दिवशी हे करा.
 नंतरच परमेश्वराने सांगितल्याप्रमाणे, तो देणार असलेल्या त्या धनधान्यसंपन्न भूमीत पाऊल टाका.
 परमेश्वर, तुमच्या पूर्वजांचा देव ह्याने हा प्रदेश तुम्हाला देण्यासाठी वचन दिले आहे.
 4 “यार्देन नदी ओलांडून गेल्यावर माझ्या आजच्या आज्ञा पाळा.
 एबाल पर्वतावर या गिलावा केलेल्या शिला उभारा.
 5 तसेच तुमचा देव परमेश्वर ह्यासाठी दगडी वेदी तयार करा.
 दगड फोडण्यासाठी लोखंडी हत्यार वापरु नका.
 6 वेदी अखंड, न घडलेल्या दगडाची असावी.
 आणि त्यावर होमबली अर्पण करा.
 7 तेथे शांत्यार्पणांचे यज्ञ करुन भोजन करा.
 सर्वजण आनंदाने एकत्र जमून हे करा.
 8 मग शिलांवर ही वचन सुवाच्य अक्षरात लिहा.
” 9 मोशे आणि याजक इस्राएल लोकांशी बोलले.
 मोशे म्हणाला, “हे इस्राएला, शांत रहा!
 आणि ऐक!
 आज तू तुझा देव परमेश्वर ह्याच्या प्रजेतील झालास.
 10 तेव्हा तो सांगतो त्याप्रमाणे वागा.
 मी आज देतो त्या त्याच्या आज्ञा आणि नियम पाळा.
 11 त्याच दिवशी मोशेने लोकांना हे ही सांगितले, 12 ते यार्देन नदी पार करुन जातील तेव्हा शिमोन, लेवी, यहूदा, इस्साखार, योसेफ व बन्यामीन यांनी आशीर्वाद देण्यासाठी गरिज्जीम डोंगरावर उभे राहावे.
 13 तसेच रऊबेन, गाद, आशेर, जबुलून, दान व नफताली यांनी शाप वाचून दाखवण्यासाठी एबाल डोंगरावर उभे राहावे.
 14 “लेवींनी सर्वांना मोठड्याने असे सांगावे, 15 “मूर्ती घडवून तिची गुप्तपणे स्थापना करणारा शापित असो.
 या मूर्ती म्हणजे कोणा कारागिराने लाकूड, दगड किंवा धातू यांच्यापासून घडवलेल्या असतात.
 परमेश्वराला अशा गोष्टींचा तिटकारा आहे!
 “तेव्हा सर्व लोकांनी ‘आमेन’ म्हणावे.
 16 “नंतर लेवींनी लोकांना सांगावे ‘आपल्या आईवडीलांचा अनादर दाखवणारी कृत्ये करतो तो शापित असो.
’ “तेव्हा सर्व लोकांनी ‘आमेन’ म्हणावे.
 17 “परत लेवींनी म्हणावे, ‘शेजाऱ्याच्या शेताची हद्द दाखवणारी खूण जो सरकवतो तो शापित असो.
’ “तेव्हा सर्व लोकांनी ‘आमेन’ म्हणावे.
 18 “लेवींनी म्हणावे, ‘आंधळ्याला फसवून त्याचा रस्ता चुकवणारा शापित असो.
’ “तेव्हा सर्व लोकांनी ‘आमेन’ म्हणावे.
 19 “लेवींनी म्हणावे ‘परकीय, अनाथ, आणि विधवा यांच्याबाबतीत न्यायीपणाने न वागणारे शापित असो.
’ “तेव्हा सर्व लोकांनी ‘आमेन’ म्हणावे.
 20 “लेवींनी म्हणावे ‘वडीलांच्या बायकोशी (सख्ख्या किंवा सावत्र आईशी) शरीरसंबंध ठेवून वडीलांच्या तोंडाला काळे फासणारा शापित असो.
’ “तेव्हा सर्व लोकांनी ‘आमेन’ म्हणावे.
 21 “लेवींनी म्हणावे ‘पशूशी लैंगिक संबंध ठेवणारा शापित असो.
’ “तेव्हा सर्व लोकांनी ‘आमेन’ म्हणावे.
 22 “लेवींनी म्हणावे, ‘सख्क्या अथवा सावत्र बहिणीशी लैंगिक संबंध ठेवणारा शापित असो.
’ “तेव्हा सर्व लोकांनी ‘आमेन’ म्हणावे.
 23 “लेवींनी म्हणावे, ‘सासूशी लैंगिक संबंध ठेवणारा शापित असो.
’ “तेव्हा सर्व लोकांनी म्हणावे ‘आमेन.
’ 24 “लेवींनी म्हणावे, ‘दुसऱ्याचा खून करणारा तो जरी पकडला गेला नाही तरी शापित असो.
’ “तेव्हा सर्व लोकांनी म्हणावे ‘आमेन.
’ 25 “लेवींनी म्हणावे, ‘निरपराध व्यक्तीला ठार मारण्यासाठी जो पैसे घेतो तो शापित असो.
’ “तेव्हा सर्व लोकांनी म्हणावे ‘आमेन.
’ 26 “लेवींनी म्हणावे, “जो ही नियमशात्राची वचने मान्य करीत नाही, आचरणात आणत नाही तो शापित असो.
’ “तेव्हा सर्व लोकांनी म्हणावे ‘आमेन.
’          


