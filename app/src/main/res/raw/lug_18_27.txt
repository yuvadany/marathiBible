 1 Awo Yobu n'aleeta nate olugero lwe n’ayogera nti 2 Nga Katonda bw'ali omulamu alidde ensonga yange; Era Omuyinza w'ebintu byonna, eyeeraliikiriza emmeeme yange; 3 (Kubanga obulamu bwange bukyali bulamba mu nze, n'omwoyo gwa Katonda guli mu nnyindo zange;) 4 Mazima emimwa gyange tegyogere butali butuukirivu, So n'olulimi lwange terwatule bulimba.
 5 Katonda akiddize eri nze okubawa obutuukirivu: Okutuusa lwe ndifa ssiryeggyako obugolokofu bwange.
 6 Obutuukirivu bwange mbunyweza so ssiibutenga: Omutima gwange tegunnenyenga nga nkyali mulamu.
 7 Omulabe wange abe ng'omubi.
 N'oyo angolokokerako abe ng'atali mutuukirivu.
 8 Kubanga essuubi ly'atamanyi Katonda kye ki, newakubadde nga yeefunira amagoba, Katonda bw'aggyawo obulamu bwe? 9 Katonda anaawuliranga okukaaba kwe, Ennaku bwe zinaamutuukangako? 10 Anaasanyukiranga Omuyinza w'ebintu byonna, N'akaabira Katonda mu biro byonna? 11 N'abayigiriza eby'omukono gwa Katonda; Ekiri n'Omuyinza w'ebintu byonna ssiikikweke.
 12 Laba, mmwe mwenna mmwe bennyini mukirabye; Kale kiki ekyabafuulira ddala abataliiko kye mugasa? 13 Guno gwe mugabo gw'omuntu omubi eri Katonda, N'obusika, bw'abajoozi bwe baweebwa Omuyinza w'ebintu byonna.
 14 Abaana be bwe beeyongera, beeyongerera ekitala; N'enda ye terikkuta mmere.
 15 Abanaasigalangawo ku ye banaaziikibwanga mu kufa, ne bannamwandu be tebaakungubagenga.
 16 Newakubadde ng'atuuma ffeeza ng'enfuufu, n'ategeka ebyambalo ng'ettaka; 17 Okutegeka ayinza okubitegeka, naye omutuukirivu ye alikyambala, Era ataliiko musango ye aligabana ffeeza.
 18 Azimba ennyumba ye ng'ekiwojjolo, Era ng'ensiisira omukuumi gy'akola.
 19 Agalamira nga mugagga, naye taakungulwenga; Azibula amaaso, kale nga takyaliwo.
 20 Ebitiisa bimukwata ng'amazzi; Kibuyaga amutwala kyama kiro.
 21 Embuyaga ez'ebuvanjuba zimutwalira ddala n'agenda; Ne zimuggya mu kifo kye lwa maanyi.
 22 Kubanga Katonda alimukasuukirira n'atasaasira: Yandyagadde okudduka mu mukono gwe.
 23 Abantu balimukubira mu ngalo, Era balimusooza ave mu kifo kye.
          


