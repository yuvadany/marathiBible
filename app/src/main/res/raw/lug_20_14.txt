 1 Buli mukazi ow'amagezi azimba ennyumba ye.
 Naye omusirusiru agyabya n'emikono gye ye.
 2 Atambulira mu bugolokofu bwe atya Mukama: Naye akyamakyama mu makubo ge amunyooma.
 3 Mu kamwa k'omusirusiru mulimu omuggo ogw'amalala: Naye emimwa gy'ab'amagezi ginaabakuumanga.
 4 Eteri nte ekisibo kiba kirongoofu: Naye amaanyi g'ente galeeta okwala kungi.
 5 Omujulirwa omwesigwa talimba: Naye omujulirwa ow'obulimba ayogera eby'okuwaayiriza.
 6 Anyooma anoonya amagezi n'atagalaba: Naye okumanya kwangu eri oyo alina okutegeera.
 7 Yingira mu masso g'omusirusiru, Toolabe ku ye mimwa gya kumanya.
 8 Okutegeera ekkubo lye ge magezi g'omutegeevu: Naye abasirusiru obusirusiru bwabwe kulimba.
 9 Abasirusiru bakudaalira omusango: Naye mu bagolokofu mulimu ekisa.
 10 Omutima gumanya okulumwa kwagwo; So n'omugenyi teyeetabula mu ssanyu lyagwo.
 11 Ennyumba ey'ababi erisuulibwa: Naye eweema ey'abagolokofu eneebanga n'omukisa.
 12 Waliwo ekkubo omuntu ly'ayita eddungi, Naye enkomerero yaalyo ge makubo ag'okufa.
 13 Ne bwe guseka omutima gunakuwala; N'enkomerero y'okuseka buyinike.
 14 Adda ennyuma mu mutima gwe alikkuta amakubo ge ye: N'omuntu omulungi alikkuta ye yennyini.
 15 Atalina magezi akkiriza buli kigambo kyonna: Naye omuntu omutegeevu akebera nnyo amagenda ge.
 16 Omuntu ow'amagezi atya n'ava mu bubi: Naye omusirusiru aba n'ettitimbuli, era yeeyinula.
 17 Ayanguwa okusunguwala alikola eby'obusirusiru: N'omuntu asala enkwe embi akyayibwa.
 18 Abatalina magezi basikira obusirusiru: Naye abategeevu bassibwako engule kwe kumanya.
 19 Ababi bakutamira abalungi; N'ab'ekyejo awali emiryango egy'abatuukirivu.
 20 Omwavu ne munne amukyawa: Naye omugagga alina emikwano mingi: 21 Anyooma munne ayonoona: Naye asaasira abaavu alina omukisa.
 22 Abagunja obubi tebawaba? Naye okusaasirwa n'amazima binaabanga byabwe abagunja obulungi.
 23 Omulimu gwonna guliko kye gugasa: Naye okubuyabuya kw'emimwa kwavuwaza bwavuwaza.
 24 Obugagga bwabwe ye ngule ey'ab'amagezi: Naye obusirusiru bw'abasirusiru busirusiru bwereere.
 25 Omujulirwa ow'amazima awonya emmeeme z'abantu: Naye aleeta eby'obulimba akyamya.
 26 Mu kutya Mukama mulimu okuguma ennyo omwoyo: N'abaana be baliba n'obuddukiro.
 27 Okutya Mukama nsulo ya bulamu, Okuva mu byambika eby'okufa.
 28 Mu lufulube lw'abantu mwe muli ekitiibwa kya kabaka: Naye okubulwa abantu kwe kuzikirira kw'omulangira: 29 Alwawo okusunguwala alina okutegeera kungi: Naye alina omwoyo ogwanguyiriza agulumiza obusirusiru.
 30 Omutima omutuufu bwe bulamu obw'omubiri: Naye obuggya kwe kuvunda kw'amagumba.
 31 Ajooga omwavu avuma Omutonzi we: Naye asaasira oyo eyeetaaga amussaamu ekitiibwa.
 32 Omubi asindikibwa wansi mu kwonoona kwe: Naye omutuukirivu alina essuubi mu kufa kwe: 33 Amagezi gabeera mu mutima gw'oyo alina okutegeera: Naye ekiri ku kitundu eky'abasirusiru eky'omunda kimanyisibwa.
 34 Obutuukirivu bugulumiza eggwanga; Naye ekibi kivumisa eggwanga lyonna.
 35 Omuddu akola eby'amagezi ye aganja eri kabaka: Naye obusungu bwe bunaabanga eri oyo akwasa ensonyi.
          


