 1 Kirungi okwebazanga Mukama, N'okuyimba okutenderezanga erinnya lyo, ggwe ali waggulu ennyo: 2 Okwolesanga ekisa kyo enkya, N'obwesigwa bwo buli kiro.
 3 N'ekivuga ekirina enkoba ekkumi, era n'amadinda: N'eddoboozi ery'okusinza ery'ennanga.
 4 Kubanga ggwe, Mukama, onsanyusizza n'omulimu gwo: Naajagulizanga emirimu gy'emikono gyo.
 5 Emirimu gyo nga mikulu, ai Mukama Ebirowoozo byo bya buziba nnyo.
 6 Omuntu ali ng'ensolo tamanyi kino, So nga n'omusirusiru takitegeera: 7 Ababi bwe baloka ng'omuddo, Era abakozi b'obubi bonna bwe babeera; Kyebava beera bazikirizibwe emirembe gyonna: 8 Naye ggwe, ai Mukama, ogulumizibwanga emirembe n'emirembe.
 9 Kubanga, laba, abalabe bo, ai Mukama, Kubanga, laba, abalabe bo balizikirira; Abakozi b'obubi bonna balisaasaanyizibwa.
 10 Naye ogulumizizza ejjembe lyange ng'ery'embogo: Nfukiddwako amafuta amaggya.
 11 Era eriiso lyange Lirabye bye njagala nga bituuse ku balabe bange, Amatu gange gawulidde bye njagala nga bituuse ku abo abakola obubi abangolokokerako.
 12 Omutuukirivu alyera ng'olukindu; Alikula ng'omuvule mu Lebanooni.
 13 Abasimbirwa mu nnyumba ya Mukama Balyerera mu mpya za Katonda waffe.
 14 Baliba nga bakyabala ebibala nga bakaddiye; Balijjula amazzi, baligejja: 15 Balage nga Mukama mutuukirivu; Oyo lye jjinja lyange, so mu ye temuli butali butuukirivu.
          


